—A vaga de incendios de agosto foi a peor da historia da Galiza. Contabades con isto?
Había estudos e previsións que albiscaban algo semellante desde hai tempo. O acontecido no 2022 foi un aviso, pero o certo é que unha vaga desta envergadura e continuidade no tempo penso que case ninguén sinceramente se atrevería a prever. 
Foi un golpe, todo un shock.

—O dispositivo estaba preparado para o que aconteceu?
Quero puntualizar primeiro que non existe dispositivo no mundo capaz de facer fronte a unha vaga incendiaria así. Pero a miña resposta á pregunta é que non. As brigadas estaban incompletas desde un principio ou minguadas polas baixas e por máis que insistimos non deron cuberto as prazas. 
Non completaron senón que desfixeron algunha para encher as incompletas. Foi todo un absurdo, motobombas avariadas e sen condutor... 
Logo chegou o descontrol incendiario, as dantescas rifas políticas entre administracións, as reclamacións da Xunta de máis Unidade Militar de Emerxencias (UME) cando tiñan 200 prazas sen cubrir. 

Iso si, ao comezo da campaña houbo medios aéreos en conatos que provocan vergoña allea. Nin de lonxe o que chamaron o mellor dispositivo de Europa estaba preparado.